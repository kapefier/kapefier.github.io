
---

# Beta-bloccanti nel paziente critico


Indicazioni tratte dalle Linee Guida SIAARTI di Buona Pratica Clinica (v.1 – 30.03.23).

<div style="text-align: right"> Dr. O. Sagliocco </div>

---


 
Esiste un forte razionale fisiopatologico per considerare i β-bloccanti nella gestione dei pazienti critici affetti da tachiaritmie acute e in quelli trattati per sepsi e/o shock settico:

- riducono il consumo di ossigeno da parte del miocardio ed in generale da parte dei tessuti; 

- controllano l’attivazione simpatica; 

- sono efficaci nel trattamento delle tachiaritmie. 

Tuttavia, mancano ancora un consenso e linee guida specifiche da parte delle società scientifiche sull’utilizzo dei β-bloccanti nel paziente critico. Per colmare questa lacuna, un gruppo di intensivisti esperti selezionati dalla SIAARTI (Società Italiana di Anestesia, Analgesia, Rianimazione e Terapia Intensiva) ha redatto un documento di buona pratica clinica sull’utilizzo dei farmaci beta-bloccanti nel malato critico.

Vengono fronteggiate le seguenti questioni:

### 1 – Perchè correggere la tachicardia nel paziente critico?

#### Le cause di una tachicardia non compensatoria sono da ricondurre ad una disregolazione del sistema simpatico-adrenergico.
  L’ipertono adrenergico è uno dei principali protagonisti della complessa risposta neuro-endocrina che il paziente esibisce quando il trasporto di ossigeno (DO 2) e il suo VO2 perdono l’ottimale rapporto. Il perdurare di questo rapido meccanismo di compenso, anche qualora venissero trattate le cause che possono averlo innescato (e.g., anemia, ipovolemia, dolore, ipertermia), è in grado di favorire un’ipoperfusione secondaria a vasocostrizione e un’ inevitabile incremento del VO2 miocardico legato alla tachicardia.

#### Nel paziente critico la tachicardia non compensatoria andrebbe trattata.
  L’eccessiva stimolazione adrenergica è correlata a danno d’organo con peggioramento dell’outcome e incremento della mortalità


### 2 – Quando preferire i β-bloccanti per correggere la tachicardia nel paziente critico?

#### 1. Tachicardia non compensatoria.
Una recente meta-analisi condotta su 11 studi che comprendevano 2103 pazienti critici ha mostrato una significativa riduzione di mortalità (risk ratio 0,65, 95% CI 0,53–0,79; p < .0001) nei pazienti trattati con ß-bloccanti in confronto ai controlli([^1]).

[^1]: Heliste M, Pettilä V, Berger D, Jakob SM, Wilkman E. Beta-blocker treatment in the critically ill: a systematic review and meta-analysis. Ann Med. 2022 Dec;54(1):1994-2010. doi: 10.1080/07853890.2022.2098376. PMID: 35838226; PMCID: PMC9291706.

#### 2. Shock settico.
- Bisogna considerare l’impiego dei β-bloccanti per il trattamento della tachicardia persistente in corso di schock settico
- La distinzione tra tachicardia compensatoria (indotta da un basso SV) e non compensatoria (generata da una eccessiva risposta simpatica) rappresenta quindi il principale elemento da identificare per selezionare i pazienti che possano trarre beneficio dalla terapia con beta-bloccanti.
- Nonostante l’assenza di ß1-recettori sui vasi, l’infusione di β-bloccanti selettivi <b>migliora l’iporesponsività al trattamento con vasopressori</b> indotta dalla sepsi: si ritiene che i β-bloccanti migliorino la responsività vascolare associata alla down-regulation dei recettori α1 (→ up-regulation di recettori α1 ?).  Uno studio ha riscontrato un incremento del tono vascolare correlato alla <b>riduzione dell’elastance arteriosa</b> nei pazienti con shock settico trattati con esmololo. Questo incremento della reattività vascolare può spiegare perché l’uso di ß-bloccanti selettivi è associato con la riduzione di richiesta di vasopressori nonostante la riduzione del cardiac output([2]).

[^2]: Morelli A, Singer M, Ranieri VM, D’Egidio A, Mascia L, Orecchioni A, Piscioneri F, Guarracino F, Greco E, Peruzzi M, Biondi-Zoccai G, Frati G, Romano
SM. Heart rate reduction with esmolol is associated with improved arterial elastance in patients with septic shock: a prospective observational study. Intensive Care Med. 2016 Oct;42(10):1528-1534. doi: 10.1007/s00134-016-4351-2. Epub 2016 Apr 21. PMID: 27101380.

#### 3. Perioperatorio.
- Il controllo della frequenza e del consumo di ossigeno perioperatorio nei pazienti ad alto rischio dovrebbe essere raggiunto con l’utilizzo di farmaci beta-bloccanti.
- In chirurgia maggiore non cardiaca il mantenimento della somministrazione dei ß-bloccanti nel perioperatorio dei pazienti in assunzione cronica è considerato un marker di buona qualità assistenziale.

### 3 – Qual è la migliore strategia diagnostico-terapeutico nella gestione della tachicardia in TI?

#### 1. Bisogna diagnosticare la tachicardia non compensatoria, per poterla trattare con farmaci specifici.
Le popolazioni di pazienti in terapia intensiva maggiormente a rischio di tachicardia (→ grave instabilità emodinamica → ridotta perfusione d'organo) sono i pazienti settici, i politraumatizzati, i pazienti ustionati, quelli sottoposti a chirurgia cardiaca o a chirurgia maggiore. Queste popolazioni di pazienti sono quelle più esposte a cambiamenti dell’assetto emodinamico, immunologico metabolico e coagulativo. La disregolazione di questi sistemi è correlata ad un incremento di mortalità. Uno dei segni più precoci della disregolazione di questi sistemi è proprio la tachicardia persistente nonostante il trattamento della causa.

#### 2. L’approccio terapeutico alla tachicardia è basato riduzione della frequenza cardiaca e controllo del ritmo cardiaco.
 - Riconoscere e trattate la causa scatenante (anemia, ipovolemia, distonie, stress, ipossiemia, dolore, iperstimolazione adrenergica farmacologica, etc.). 
 - Se la tachicardia persiste nonostante il trattamento della causa, essa diventa la condizione patologica e deve essere gestita farmacologicamente.
 - L’ischemia miocardica indotta dalla tachicardia, il significativo incremento dell’utilizzo della riserva di energia miocardica, il rimodellamento della matrice cellulare ed extracellulare, sono i possibili meccanismi fisiopatologici in grado di deteriorare progressivamente la funzione miocardica e causare dunque, instabilità emodinamica con conseguente ridotta perfusione d’organo.

#### 3. Classe farmacologica preferibile: β-bloccante per via endovenosa.
 - Da preferire l’utilizzo di farmaci a cinetica rapida; il passaggio ad altra via di somministrazione dovrebbe avvenire allorché il quadro clinico sia considerato stabile.
 - L’aumento dell’efficienza è definito dall’incremento del rapporto tra l’elastanza ventricolare e arteriosa che è alla base del concetto di <b>accoppiamento ventricolo/arterioso</b>.
 - Nel paziente settico, in presenza di un adeguato precarico la riduzione della frequenza cardiaca può migliorare l’elastanza arteriosa e consentire un miglioramento dell’efficienza miocardica garantendo la perfusione sistemica, che è centrale nel trattamento. 
 - In questa ottica la differenza tra pressione sistolica e dicrota (SDP) viene proposta come parametro identificativo di quei pazienti in cui la riduzione della FC si associa a peggioramento emodinamico[^3]. Si considera predittivo di peggioramento emodinamico a seguito di riduzione di FC un valore di soglia di SDP inferiore ai 35 mmhg. La complessa risposta emodinamica alla terapia con β-bloccanti richiede pertanto un adattamento lento e continuo per garantire la  più sicura stabilità cardio-vascolare.

[^3]: Morelli A, Romano SM, Sanfilippo F. et al. Systolic-dicrotic notch pressure difference can identify tachycardic patients with septic shock at risk of cardiovascular decompensation following pharmacological hearth rate reduction. British Journal of Anesthesia, 125(6):1018-1024(2020).

#### 4. Dopo un intervento chirurgico o in caso patologia acuta senza instabilità emodinamica il trattamento β-bloccante cronico non dovrebbe essere interrotto.

### 4 – Qual è la strategia di gestione della fibrillazione atriale nel paziente critico?

#### 1. Prima di iniziare la terapia farmacologica devono essere riconosciute ed eventualmente trattate tutte le cause reversibili di Fibrillazione Atriale (FA):

  - alterazioni elettrolitiche 
  - anomalie dell’equilibrio acido-base 
  - impiego di farmaci beta-agonisti 
  - ischemia miocardica 
  - ipovolemia 
  - anemia 
  - infezione 
  - dolore 
  - agitazione

#### 2. Coinvolgimento di un’équipe multidisciplinare, soprattutto nella gestione della FA cronica e della ripresa della FA cronica.

#### 3. Trattamento farmacologico della FA nel paziente critico va riservato al paziente con stabilità emodinamica ed asintomatico.
In questo caso dovrebbe essere ricercato il controllo della frequenza cardiaca come target primario.

#### 4. Nel paziente emodinamicamente instabile è raccomandata la cardioversione elettrica.

#### 5. Rispetto alla funzione sistolica, l'associazione farmacologica raccomandata:

- FA e FEVS normale o moderatamente depressa → β-bloccanti e calcio antagonisti;
- FA e FEVS <40% → β-bloccanti e digossina. 

Razionale:
- β-bloccanti sono spesso agenti di prima linea per il controllo della frequenza specialmente in fase acuta come nelle forme parossistiche del paziente ricoverato in terapia intensiva. La scelta del farmaco dipende dai sintomi, dalle comorbidità e dai potenziali effetti collaterali.
- Due studi([^4]) ([^5]) riportano una minore mortalità associata all’uso dei β-bloccanti rispetto all’amiodarone. I β-bloccanti e i calcio-antagonisti sono da preferire rispetto alla digossina per la maggiore rapidità di effetto e la maggiore efficacia anche in condizioni di ipertono del sistema nervoso simpatico.

[^4]: Balik M, Kolnikova I, Maly M, Waldauf P, Tavazzi G, Kristof J. Propafenone for supraventricular arrhythmias in septic shock-Comparison to amiodarone
and metoprolol. J Crit Care. 2017 Oct;41:16-23. doi: 10.1016/j.jcrc.2017.04.027. Epub 2017 Apr 26. PMID: 28463737
[^5]: Clemo HF, Wood MA, Gilligan DM, Ellenbogen KA. Intravenous amiodarone for acute heart rate control in the critically ill patient with atrial
tachyarrhythmias. Am J Cardiol. 1998 Mar 1;81(5):594-8. doi: 10.1016/s0002-9149(97)00962-4. PMID: 951445


#### 6. Quando è indicata la terapia farmacologica, il farmaco di prima scelta nel paziente critico dovrebbe essere un β-bloccante ad azione ed eliminazione rapida.

 Nel paziente con shock settico è stato evidenziato un effetto favorevole sia in termini di riduzione della tachicardia e di stabilità emodinamica, sia di riduzione della mortalità. Inoltre, nel paziente settico, l’impiego di un farmaco β-bloccante a rapida azione, ha dimostrato di avere un effetto favorevole sulla elastanza arteriosa.

 ---
 ---
